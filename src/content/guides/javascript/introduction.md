---
title: 'შესავალი'
description: 'JavaScript მცირედი მიმოხილვა'
keywords: 'js, javascript, ჯავასკრიპტი, jit, first-class, node.js, apache couchdb, adobe acrobat, single-threaded, oop, framework, library, ecmascript'
---

## რა არის JavaScript

JavaScript (JS) არის [დროულად კომპილირებადი (just-in-time)](https://en.wikipedia.org/wiki/Just-in-time_compilation) პროგრამული ენა,
რომელიც შეიცავს [first-class](https://developer.mozilla.org/en-US/docs/Glossary/First-class_Function) ფუნქციებს.
JavaScript ცნობილია, როგორც ვებგვერდებისთვის შექმნილი სკრიპტული ენა,
თუმცა ის გამოიყენება როგორც ვებგვერდებისთვის, ასევე სისტემური პროგრამებისთვის.
ჯავასკრიპტი არის ერთ ნაკადიანი ([single-threaded](https://developer.mozilla.org/en-US/docs/Glossary/Thread)),
დინამიური ენა, რომელსაც ისეთი პროგრამული პარადიგმების მხარდაჭერა გააჩნია,
როგორიცაა ობიეტზე ორიენტურებული, იმპერატიული და ფუნქციური.

ზოგადად, პროგრამირების ენები განსხვავდება იმის მიხედვით, თუ როგორ ამუშავებს მას კომპიუტერი. ენა შეიძლება იყოს კომპილირებადი ან ინტერპრეტირებადი.
კოდი, თავისი არსით, არის ერთგვარი ინფორმაცია, რომელსაც ჩვენ კომპიუტერში ტექსტური ფორმით ვწერთ და იგი კომპიუტერისთვის, ასეთი თავდაპირველი ფორმით, არაფერს ნიშნავს.
კოდი მნიშვნელობას ატარებს ადამიანებისთვის — იგი ჩვენთვის არის, რათა დავწეროთ და წავიკითხოთ.
საჭირო არის ცალკე პროგრამა, ერთგვარი გარემო, რომელიც ამ კოდს "კომპიუტერისთვის გასაგებ ენაზე", პროცესორის ინსტრუქციებად გარდაქმნის.
კომპილაცია არის პროცესი, როდესაც კოდი, რომელსაც ჩვენ ხელით ვწერთ და ვკითხულობთ, გარდაიქმნება, ე.წ კომპილატორის დახმარებით, პროცესორის ინსტრუქციებად,
ხოლო შემდეგ ეს გადამუშავებული საბოლოო შედეგი განხორციელდება პროცესორის მიერ, ანუ პროგრამა გაეშება.
ინტერპრეტაცია არის პროცესი, როდესაც ჩვენ მიერ დაწერილი კოდი გაეშვება ნაბიჯ-ნაბიჯ, ანუ როცა რაღაც პროგრამა ჩამოუვლის ჩვენ მიერ დაწერილ ტექსტურ სტრიქონებს
და მიყოლებით გარდაქმნის მას კომპიუტერისთვის გასაგებ ინსტრუქციებად.
მაშასადამე, კომპილაციასა და ინტერპრეტაციას შორის განსხვავება არის მიდგომაში: პირველი ერთიანად "თარგმინს" კოდს და გვაძლევს ერთ შეკრულ, მზა "მანქანის კოდს",
ხოლო მეორე პირვანდელ კოდს კითხულობს, და პარალელურად კომპიუტერს აწვდის და ასრულებინებს მისთვის გასაგებ ინსტრუქციებს.

როგორც უკვე ვთქვით, ჯავსკრიპტი არის დროულად კომპილირებული ენა, რაც აერთიანებს ინტერპრეტირებადი და კომპილირებული ენების საუკეთესო ასპექტებს:
იგი განხორციელების წინ კომპილირდება მთლიანად, და შემდეგ ეშვება.

კი, მაგრამ, სად ეშვება ჯავასკრიპტი?

## სად გამოიყენება JavaScript

ჯავასკრიპტის თავდაპირველი დანიშნულებია იყო ვებსაიტებისთვის ინტერაქციული და დინამიკური ფუნქციონალის მინიჭება.
შესაბამისად, ჯავასკრიპტი მუშაობს იქ, სადაც HTML და CSS — ბრაუზერში. ეს არის ჯავასკრიპტის პირველი და უმთავრესი გარემო, თუმცა არა ერთადერთი.
ჯავასკრიპტის გარემოები, როგორებიცაა 
[Node.js](https://nodejs.org), [Deno](https://deno.land) და [Bun](https://bun.sh),
საშუალებას გვაძლევს, დავწეროთ სისტემური პროგრამებიც, მაგალითად HTTP სერვერები, ტერმინალის აპლიკაციები და ა.შ.
მაშასადამე, JavaScript შესაძლებელია გამოვიყენოთ, როგორც კლიენტის მხარეს, ასევე სერვერის მხარესაც.
კლიენტის მხარეს დოკუმენტის მანიპულაციისთვის შეგვიძლია გამოვიყენოთ [DOM](https://developer.mozilla.org/en-US/docs/Web/API/Document_Object_Model),
ხოლო სერვერთან ურთიერთობისთვის [Web API-ები](https://developer.mozilla.org/en-US/docs/Web/API).
გარემოს მიხედვით, ჯავასკრიპტის ძირეული ასპექტები იგივე რჩება, თუმცა განსხვავდება ინტერფეისები.
მაგალითად Node.js-სა და მსგავს გარემოებში საშუალება გვაქვს, კომპიუტერში ფაილების სისტემაში ცვლელები შევიტანოთ,
თუმცა ბრაუზერში ამის საშუალება ფიზიკურად არ არსებობს.
კლიენტის მხარეს ბრაუზერი გვაწვდის ინტერფეისებს, რათა ცვლილებები შევიტანოთ დოკუმენტში, თუმცა Node.js-ში თვითონ დოკუმენტი არ არსებობს.

თქვენ ამ მოდულში ისწავლით ჯავასკრიპტს ფრონტენდ დეველოპმენტისთვის, ანუ კლიენტის მხარეს ინტერაქციული აპლიკაციების ასაგებად.

## JavaScript-ის სტანდარტი

JavaScript-ის სტანდარტი არის [ECMAScript Language Specification](https://tc39.es/ecma262/).
ECMA არის ორგანიზაცია, რომელიც აწესებს, როგორ უნდა მუშაობდეს ჯავასკრიპტი.
ყველა ჯავასკრიპტის გარემოს მოეთხოვება, რომ ამ წესებს იცავდეს. სწორედ ამიტომ არის შესაძლებელი,
რომ ერთი და იგივე პროგრამირების ენის პატერნებით ვიხელმძღვანელოთ Google Chrome-ში, Firefox-ში, Safari-ში, Node.js-ში, Deno-ში და ა.შ.
ასერომ, JavaScript და ECMAScript ერთი და იმავე პროგრამირების ენას ნიშნავს.
ECMAScript-ის სტანდარტის სპეციფიკაციები ყოველ წელს ახლდება პატარ-პატარა ცვლილებებით.
ამის გამო, როცა ენის უახლეს ფუნქციონალს ვიყენებთ, გვიწევს შემოწმება, ყველა ბრაუზერში არის თუ არა მისი მხარდაჭერა.
მაგალითად, შეიძლება Chrome-ში უახლესი სტანდარტი უფრო მალე შემოიტანონ, ვიდრე Firefox-ში და მოგვიწიოს მოცდა,
სანამ ბრაუზერის ყველა უახლესი ვერსიები შეიცავს ჩვენთვის სასურველ ენის ფუნქციონალს.


## JavaScript და Java

ხშირია შემთხვევა, როცა დამწყებ დეველოპერებს JavaScript ეშლებათ [Java-ში](<https://en.wikipedia.org/wiki/Java_(programming_language)>).
Java სრულიად სხვა პროგრამირების ენა არის.
